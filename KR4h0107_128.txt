# -*- mode: mandoku-view; -*-
#+TITLE: 古詩紀
#+DATE: 2015-08-25 00:37:26.718310
#+PROPERTY: ID KR4h0107
#+PROPERTY: BASEEDITION WYG    
#+PROPERTY: JUAN 卷一百二十八
<pb:KR4h0107_WYG_128-1a>¶
欽定四庫全書¶
　古詩紀巻一百二十八　　明　馮惟訥　撰¶
北周第七¶
　庾信(五/)¶
　　詩¶
　　　集周公處連句¶
市朝一朝變蘭艾本同焚故人相借問平生如所聞¶
　　　寄徐陵¶
<pb:KR4h0107_WYG_128-1b>¶
故人倘思我及此平生時莫待山陽路空聞吹笛悲¶
　　　寄王琳¶
玉闗道路逺金陵信使踈獨下千行淚開君萬里書¶
　　　奉和趙王¶
花逕日相携花林鳥未棲比看中郎醉堪聞烏夜啼¶
　　　和劉儀同臻¶
南登廣陵岸逥首落星城不言臨舊浦烽火照江明¶
　　　和庾四¶
<pb:KR4h0107_WYG_128-2a>¶
離闗一長望别恨㡬重愁無妨對春日懷抱只言秋¶
　　　和侃法師三絶(一作和侃/法師别詩)¶
秦闗望楚路灞岸想江潭㡬人應落淚看君馬向南¶
客遊經嵗月羇旅故情多近學衡陽鴈秋分俱渡河¶
逥首河堤望眷眷嗟離絶誰言舊國人到在他鄉别¶
　　　送周尚書𢎞正二首¶
交河望合浦𤣥莵想朱鳶共此無期别知應復㡬年¶
離期定已促別淚轉無從惟愁郭門外應足數株松¶
<pb:KR4h0107_WYG_128-2b>¶
　　　重别周尚書二首¶
陽闗萬里道不見一人歸唯有河邉鴈秋來南向飛¶
河橋兩岸絶横岐數路分山川遥不見懷袖逺相聞¶
　　　贈别¶
藏啼留送别拭淚强相參誰言畜衫袖長代手中浛¶
　　　徐報使來止得一相見¶
一面還千里相思那得論更尋終不見無異桃花源¶
　　　行途賦得四更應詔¶
<pb:KR4h0107_WYG_128-3a>¶
四更天欲曙落月垂闗下深谷暗藏人欹松横礙馬¶
　　　和江中賈客(樂府作/賈客詞)¶
五兩開船頭長橋發新浦懸知岸上人遥振江中鼓¶
　　　奉和平鄴應詔¶
天䇿引神兵風飛掃鄴城陣雲千里散黃河一代清¶
　　　送衛王南征¶
望水初横陣移營㓂未降風塵馬足起先暗廣陵江¶
　　　仙山二首¶
<pb:KR4h0107_WYG_128-3b>¶
金竈新和藥銀臺舊聚神相看但莫怯先師應識人¶
石軟如香飰鉛銷似熟銀蓬萊暫近别海水遂成塵¶
　　　山齋¶
石影横臨水山雲半繞峯遥想山中店懸知春酒濃¶
　　　野歩¶
值泉仍飲馬逄花即舉杯稍看城闕逺轉見風雲來¶
　　　山中¶
澗暗泉偏冷巖深桂絶香住中能不去非獨淮南王¶
<pb:KR4h0107_WYG_128-4a>¶
　　　閨怨¶
明鏡圓花發空房故怨多㡬年留織女還應聽渡河¶
　　　和趙王看妓¶
長思浣紗石空想(一作/定憶)搗衣砧臨卭若有便(一作/使)為説¶
觧琴心¶
　　　看舞¶
鸞逥不假學鳳舉自相闗到嫌衫袖廣恒長礙舉鬟¶
　　　聼歌一絶¶
<pb:KR4h0107_WYG_128-4b>¶
協律新教罷河陽始學歸但令聞一曲餘聲三日飛¶
　　　暮秋野興賦得傾壺酒¶
劉伶正捉酒中散欲彈琴但使逄秋菊何須就竹林¶
　　　對酒¶
數杯還巳醉風雲(一作/春風)不復知唯有龍吟笛桓伊能獨¶
吹¶
　　　春日極飲¶
檻前聞鳥轉園裡對花開就中言不醉紅袖捧金杯¶
<pb:KR4h0107_WYG_128-5a>¶
　　　春望¶
春望上春臺春窻四面開落花何暇拂風吹㑹併來¶
　　　新月¶
鄭環唯半出秦鈎本獨懸若交臨酒影堪言照弩弦¶
　　　秋日¶
蒼茫望落景羇旅對窮秋頼有南園菊殘花足觧愁¶
　　　望渭水¶
樹似新亭岸沙如龍尾灣猶言吟暝浦應有落帆還¶
<pb:KR4h0107_WYG_128-5b>¶
　　　塵鏡¶
明鏡如明月恒常置匣中何須照兩鬂終是一秋蓬¶
　　　和淮南公聽琴聞弦斷¶
嗣宗看月夜中散對行雲一弦雖獨韻猶足動文君¶
　　　弄琴二首¶
雉飛催晚别烏啼驚夜眠若交新曲變惟須促一弦¶
不見石城樂惟聞鳥噪林新聲逐弦轉應得動春心¶
　　　詠羽扇¶
<pb:KR4h0107_WYG_128-6a>¶
揺風碎朝翮拂汗落毛衣定似囬谿路將軍垂翅歸¶
　　　題結綫袋子¶
交絲結龍鳳鏤彩織雲霞一寸同心縷千年長命花¶
　　　賦得鸞臺¶
九成吹玉琯百尺上瑶臺能將秦女去終是鳯凰來¶
　　　賦得集池鴈¶
逢風時迥度逐侣乍争飛猶憶方塘水今秋巳復歸¶
　　　詠鴈(初學作/周𢎞正)¶
<pb:KR4h0107_WYG_128-6b>¶
南思洞庭水北想鴈門闗稻粱俱可戀飛去復飛還¶
　　　忽見㯽榔¶
緑房千子熟紫穗(集作/穟)百花開莫言行萬里曽經相識¶
來¶
　　　賦得荷¶
秋衣行欲製風葢漸應欹若有千年蔡須巢但見隨¶
　　　移樹¶
酒泉移赤奈河陽徙石榴雖言有千樹何處似封侯¶
<pb:KR4h0107_WYG_128-7a>¶
　　　奉梨¶
接枝秋轉脆含銷落更香擎置仙人掌應添瑞露漿¶
　　　傷徃二首¶
見月長垂淚㸔花定歛眉從今一别後知作㡬年悲¶
鏡塵言苦厚䖝絲定㡬重還是臨窻月今秋迥照松¶
　　　春日離合二首¶
秦青初變曲未有逐琴心明年花樹下月月來相尋(春/字)¶
田家足閒暇士友暫流連三春竹葉酒一曲鵾鷄弦(日/字)¶
<pb:KR4h0107_WYG_128-7b>¶
　　　和逥文(和湘東/王後圉)¶
旱蓮生竭鑊嫩菊養秋隣滿池留浴鳥分橋上戯人¶
　　　問疾封中録(䨇聲/)¶
形骸違學宦狹巷幸為閒虹逥或有雨雲合又含寒横¶
湖韻鶴下逥溪狹(一作/挾)猿還懷賢為榮衛和緩惠綺紈¶
(疑是/何丸)¶
　　　示封中録二首(似吃/語詩)¶
貴館居金谷闗扄隔藁街冀君見果顧郊間光景佳¶
<pb:KR4h0107_WYG_128-8a>¶
髙階既激澗廣閣更交柯葛巾久乖角菊逕簡經過¶
　　　秋夜望單飛鴈(以下/七言)¶
失羣寒鴈聲可憐夜半單飛在月邉無奈人心復有憶¶
今暝將渠俱不眠¶
　　　代人傷徃二首¶
青田松上一黃鶴相思樹下兩鴛鴦無事交渠更相失¶
不及從來莫作䨇¶
雜樹本唯金谷苑諸花舊滿洛陽城正是古來歌舞處¶
<pb:KR4h0107_WYG_128-8b>¶
今日看時無地行¶
　¶
　¶
　¶
　¶
　¶
　¶
　古詩紀巻一百二十八¶
